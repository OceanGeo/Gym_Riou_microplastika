# Gym_Riou_microplastika

Ανακυκλώνουμε τα πλαστικά, κατασκευάζουμε νήμα για 3D εκτυπωτές από
φιάλες PET, προστατεύουμε το θαλάσσιο περιβάλλον από τα μικροπλαστικά
Γυμνάσιο Ρίου

Περίληψη
Τα μικροπλαστικά, όπως ορίζονται από το Περιβαλλοντικό Πρόγραμμα των
Ηνωμένων Εθνών (UNEP), είναι στερεά σωματίδια πλαστικού, μικρότερα από πέντε
χιλιοστά, που δεν είναι υδατοδιαλυτά και βιοδιασπώμενα.
Λόγω των ιδιοτήτων τους, αποτελούν πηγή μόλυνσης τόσο του εδάφους όσο
και της θάλασσας σε όλο τον κόσμο.
Εμείς οι μαθητές του Γυμνάσιου Ρίου έχουμε την ιδέα να ανακυκλώσουμε
φιάλες νερού PET που καταλήγουν σε μικροπλαστικά και να κατασκευάσουμε νήμα
για 3D εκτυπωτές, με σκοπό την ανακύκλωση των πλαστικών φιαλών και κατ’
επέκταση την προστασία του θαλάσσιου περιβάλλοντος.
Εισαγωγή
Τα πλαστικά δεν διασπώνται ποτέ πλήρως αλλά από μελέτες που γνωρίζουμε
κατακερματίζονται σε αμέτρητα μικροσκοπικά θραύσματα που έχουν διάμετρο
μικρότερη από 5mm τα λεγόμενα μικροπλαστικά που περιέχουν τοξικές χημικές
ουσίες.
Επίσης απορροφούν τοξικές χημικές ουσίες από το περιβάλλον και αποτελούν
ένα τοξικό χάπι για τα ψάρια και τους άλλους θαλάσσιους οργανισμούς που συχνά
αποτελούν την τροφή τους, τα οποία μετά καταλήγουν στο τραπέζι των καταναλωτών
και στο ανθρώπινο σώμα.
Έχουν βρεθεί μικροπλαστικά σε φαγητά και ποτά, όπως είναι οι μπύρες, το
μέλι άλλα και το πόσιμο νερό.
Κυρίως Σώμα
Το 1950, ο κόσμος παρήγαγε περισσότερους από 2 εκατομμύρια τόνους
πλαστικών ετησίως. Μέχρι το 2015, αυτή η ετήσια παραγωγή διογκώθηκε σε 419
εκατομμύρια τόνους (Ritchie, 2018).
Μία έκθεση του επιστημονικού περιοδικού, Science, διαπίστωσε ότι επί του
παρόντος 11 εκατομμύρια τόνοι πλαστικών εισέρχονται στους ωκεανούς κάθε χρόνο,
βλάπτοντας τους οικοτόπους της άγριας ζωής και τα ζώα που ζουν σε αυτά.
Η έρευνα διαπίστωσε ότι αν δεν αναληφθεί δράση, αυτό θα αυξηθεί σε 29
εκατομμύρια μετρικούς τόνους ετησίως έως το 2040. Αν συμπεριλάβουμε τα
μικροπλαστικά σε αυτό, η σωρευτική ποσότητα πλαστικού στον ωκεανό θα
μπορούσε να φτάσει τους 600 εκατομμύρια τόνους έως το 2040 (Lau, Shiran, Bailey,
Cook, Stuchtey, Koskella et al., 2020). Επίσης, μια μελέτη των Geyer, Jambeck & Law
(2017), η οποία δημοσιεύτηκε στο περιοδικό Science Advances, η οποία ήταν η πρώτη
σε παγκόσμιο επίπεδο ανάλυση όλων των πλαστικών που έχουν κατασκευαστεί ποτέ
και της τύχης τους, αναφέρει ότι το 91% δεν έχει αποσυντεθεί , αντιπροσωπεύοντας
όχι μόνο ένα από τα μεγαλύτερα περιβαλλοντικά προβλήματα, αλλά και μία άλλη
αποτυχία της αγοράς.
Οι ερευνητές συμπεραίνουν ότι λαμβάνοντας υπόψη πως το πλαστικό
χρειάζεται 400 χρόνια να αποσυντεθεί θα περάσουν πολλές γενεές έως ότου πάψει
να υπάρχει.
Το Σεπτέμβριο του 2018, το Ευρωπαϊκό Κοινοβούλιο ενέκρινε νέους κανόνες
που στοχεύουν στην αύξηση του ποσοστού ανακύκλωσης πλαστικών απορριμμάτων
στην ΕΕ. Επίσης, κάλεσε την Ευρωπαϊκή Επιτροπή να προτείνει ευρωπαϊκή
απαγόρευση για την προσθήκη μικροπλαστικών σε προϊόντα όπως καλλυντικά και
απορρυπαντικά έως το 2020 αλλά και να λάβει μέτρα για την ελαχιστοποίηση της
απελευθέρωσης μικροπλαστικών από τα κλωστοϋφαντουργικά προϊόντα, τα
ελαστικά, τα χρώματα και τα τσιγάρα.
Τα μικροπλαστικά είναι ανάμεσα στα 3 επικρατέστερα απορρίμματα στον
πυθμένα των θαλασσών και ανάμεσα στα 5 επικρατέστερα απορρίμματα στις ακτές.
Επίσης γνωρίζουμε ότι αποτελούν «μεταφορικό μέσο» για ξενικά είδη που
διαταράσσουν την οικολογική ισορροπία της Μεσογείου.
Εμείς λοιπόν, οι μαθητές του Γυμνασίου Ρίου που αποτελούμε την
Περιβαλλοντική Ομάδα του σχολείου μας, θέλοντας να συνεισφέρουμε στην
προσπάθεια για την προστασίας του θαλάσσιου περιβάλλοντος μας αποφασίσαμε να
ανακυκλώσουμε πλαστικό PET που προέρχεται από φιάλες νερού.
Στην εργασία μας μας ακολουθήσαμε τα παρακάτω στάδια. Κόψαμε το
πλαστικό από τις φιάλες νερού PΕΤ σε λωρίδες και εν συνεχεία το διοχετεύσαμε σε
θερμαινόμενο ακροφύσιο μιας εφαρμογής που κατασκευάσαμε με στοιχεία και
υλικά ρομποτικής στο εργαστήριο μας δίνοντας του την μορφή νήματος
τρισδιάστατων εκτυπωτών.
Ύστερα σχεδιάσαμε στο πρόγραμμα Tinkercad την Γέφυρα Ρίου Αντιρρίου και
ξεκινήσαμε να την εκτυπώσουμε με το νήμα που φτιάξαμε στον 3D εκτυπωτή του
εργαστηρίου φυσικών επιστημών του σχολείου μας.
Συμπεράσματα
Θεωρούμε ότι οι καταναλωτές είναι δύσκολο να αντιληφθούν το μέγεθος της
μικροπλαστικής ρύπανσης επειδή ότι δεν είναι ορατό δεν μπορεί να προβληματίσει και είναι
εύκολο να ξεχαστεί.
Οι άνθρωποι έχουν μεγαλύτερη αίσθηση συνειδητοποίησης, όταν μπορούν να απεικονίσουν
το ζήτημα γι’ αυτό και δημιουργήσαμε και την αφίσα μας αλλά και μπήκαμε στην διαδικασία
να κατασκευάσουμε ένα σύμβολο της περιοχής μας από ανακυκλωμένο πλαστικό ώστε να
ευαισθητοποιήσουμε τους πολίτες.
Επίσης θεωρούμε ότι η εκπαίδευση και η ευαισθητοποίηση είναι σημαντικές αλλά δεν είναι
αρκετές και χρειάζονται νομοθεσίες και παρέμβαση της πολιτείας ώστε να αντιμετωπιστούν
τα σύγχρονα περιβαλλοντικά προβλήματα.
Εκεί παρεμβαίνουμε και εμείς σαν ένα κύτταρο της κοινωνίας μας και καλούμε την τοπική
κοινωνία να βάλει και αυτή το λιθαράκι της στηρίζοντας τις προσπάθειες ανακύκλωσης την
κυκλική οικονομία καθώς και να χρησιμοποιούμε για τα ψώνια μας τις
επαναχρησιμοποιούμενες τσάντες. Αντί επιλόγου λοιπόν ανοίγουμε την συζήτηση και τον
προβληματισμό για ένα πιο καθαρό θαλάσσιο Περιβάλλον!
Αναφορές
Essel, R., Engel, L., Carus, M., Ahrens, R.H. (2015). Sources of Microplastics Relevant to Marine
Protection in Germany. Texte German federal Environment Agency: Umweltoundesampt.
Geyer, R., Jambeck, J.R., Law, K.L. (2017). Production, use, and fate of all plastics ever made,
Science Advances, 3(7): e1700782.
Lau, W.W.Y., Shiran, Y., Bailey, R.M., Cook, E., Stuchtey, M.R., Koskella, J., Velis, C.A., Godfrey,
L., Boucher, J. et al. (2020). Evaluating scenarios toward zero plastic pollution, Science,
369(6510): 1455- 1461.
Ritchie, H., & Roser, M. (2018). Plastic Pollution. Our World in Data.
Ψηφιακή βιβλιογραφία
https://www.europarl.europa.eu/topics/el/article/20181212STO21610/plastika-
apovlita-kai-anakuklosi-stin-ee-gegonota-kai-arithmitika-stoicheia
https://www.nivea.gr/marka-etaireia/one-skin-one-planet-one-care/sustainable-
skincare-ingredients-and-formulations/what-are-microplastics
https://www.science.org/
https://www.science.org/journal/sciadv
https://www.tinkercad.com/
https://www.unep.org/
